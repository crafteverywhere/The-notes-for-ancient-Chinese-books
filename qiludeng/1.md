序
    古有四大奇書之目，曰盲左，曰屈騷，曰漆莊，曰腐遷。迨于後世，則坊傭襲四大奇書之名，而以《三國》、《水浒》、《西遊》、《金瓶梅》冒之。嗚呼，果奇也乎哉！《三國志》者，即陳承柞之書而演爲稗官者也。承柞以蜀而仕于魏，所當之時，固帝魏寇蜀之日也。壽本左袒于劉，而不得不尊夫曹，其言不無閃灼于其間。再傳而爲演義，徒便于市兒之覽，則愈失本來面目矣！即如孔明，三國時第一人也，曰澹泊，曰甯靜，是固具聖學本領者。《出師表》曰：“先帝知臣謹慎，故臨終托臣以大事。”此即臨事而懼之心傳也。而演義則曰：“附耳低言，如此如此”，不幾成兒戲場耶！亡友郏城郭武德曰：幼學不可閱坊間《三國志》，一爲所溷，則再讀承祚之書，魚目與珠無別矣！淮南盜宋江三十六人，肆暴行虐，張叔夜擒獲之，而稗說加以“替天行道”字樣，鄉曲間無知惡少，仿而行之，今之順刀手等會是也。流毒草野，釀禍國家，然則三世皆啞之孽報，豈足以蔽其“教猱升木”之余辜也哉！若夫《金瓶梅》，誨淫之書也。亡友張揖東曰：此不過道其事之所曾經，與其意之所欲試者耳！而三家村冬烘學究，動曰此左國史遷之文也！余謂不通左史，何能讀此，既通左史，何必讀此？況老子雲：童子無知而朘舉。此不過驅幼學于夭劄，而速之以蒿裏歌耳！至于《西遊》，乃演陳玄奘西域取經一事，幻而張之耳。玄奘河南偃師人，當隋大業年間，從估客而西。迨歸，當唐太宗時。僧臘五十六，葬于偃師之白鹿原。  
    *盲左，作《左氏春秋》者左丘明也，目盲；漆莊，莊子曾任漆园吏；腐遷，作《史记》者司马迁，曾受宫刑。*

　　安所得捷如猱猿，癡若豚豕之徒，而消魔掃障耶？惑世誣民，佛法所以肇于漢而沸于唐也。余嘗謂唐人小說，元人院本，爲後世風俗大蠱。偶閱阙裏孔雲亭《桃花扇》、豐潤董恒岩《芝龛記》以及近今周韻亭之《憫烈記》，喟然曰：吾固謂填詞家當有是也！藉科诨排場間，寫出忠孝節烈，而善者自卓千古，醜者難保一身，使人讀之爲軒然笑，爲潸然淚，即樵夫牧子，廚婦爨婢，皆感動于不容已。以視王實甫《西廂》、阮圓海《燕子箋》等出，皆桑濮也，讵可暫注目哉！因仿此意爲撰《歧路燈》一冊，田父所樂觀，閨閣所願聞。子朱子曰：善者可以感發人之善心，惡者可以懲創人之逸志。友人皆謂于綱常彜倫間，煞有發明。蓋閱三十歲，以迨于今，而始成書。前半筆意綿密，中以舟車海內，辍筆者二十年，後半筆意不逮前茅，識者諒我桑榆可也。空中樓閣，毫無依傍，至于姓氏，或于海內賢達，偶爾雷同，絕非影附。若謂有心含沙，自應墜入拔舌地獄。

　　乾隆丁酉八月白露之節，碧圃老人題于東臯麓樹之陰。
